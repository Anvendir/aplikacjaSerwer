Kościenica wodna (Myosoton aquaticum (L.) Moench)  gatunek rośliny należący do rodziny goździkowatych. Rośnie w miejscach wilgotnych. Zasięg obejmuje niemal całą Europę (z wyjątkiem południowych i północnych jej krańców) i Azję (z wyjątkiem krańców północnych oraz części południowo-wschodniej i południowej)[2]. Gatunek zawleczony na wszystkie kontynenty w strefie klimatu umiarkowanego[2]. W całej Polsce gatunek pospolity[3].

Roślina wieloletnia, rozesłana lub wspierająca się na roślinach sąsiednich. Jest bardzo podobna do gwiazdnicy gajowej, która różni się od kościenicy wodnej walcowatą łodygą, ma słupek z 3 znamionami, a owocem jest torebka pękająca do połowy długości 3 ząbkami.
